---
title: "Всі дороги ведуть до Львова"
description: # Empty means use first words of the text
author: # none means site default. author must be in authors.yml
date: 2024-09-23 19:43:51 +03:00 # summer time +0300 | winter time +0200
categories: [Publications, "2024"]
tags: [
  xix століття,
  xx століття,
  актори,
  архітектура,
  відомі люди,
  галичина,
  готелі львова,
  готелі,
  європа,
  залізничний вокзал,
  іван франко,
  історія львова,
  історія,
  композитори,
  королі,
  культура,
  леся українка,
  література,
  львів,
  мандрівки,
  мандрівники,
  мистецтво,
  митці,
  музика,
  наука,
  оноре де бальзак,
  опера,
  письменники,
  площа ринок,
  подорожі,
  ратуша,
  ринок,
  сара бернар,
  співаки,
  театр,
  туризм,
  україна,
  ференц ліст,
  філармонія,
  юрій гагарін
]
pin: false
toc: true
comments: false
math: false
mermaid: false
media_subpath: /posts/publications/all-roads
image:
  path: /image0.avif
  lqip: /image0_lqip.avif
  alt: "Рома Прийма-Богачевська (Roma Pryma-Bohachevsky; 1927-??-?? — 2004-05-23)"
---
Львів колись називали Римом Східної Європи. І недарма, адже безліч стежок відомих людей, наче потічки-притоки до великої річки, вели до Львова. А інші видатні особистості народжувалися тут і розліталися по всьому світу в пошуках кращої долі, роблячи нові відкриття, створюючи світові шедеври, змушуючи людей хвилюватися, радіти і страждати. Таких людей безліч, але їх усіх єднає величний і неповторний Львів, як головний коштовний камінь в короні, як море, до якого стікаються всі річки, маленькі і великі. Давайте ж хоч трохи зануримося в це море і поглянемо, хто був пов’язаний зі Львовом.

## Славетні гості Львова

У Львові співали знамениті Карлотта Патті, Хелена Моджейовська і Маттіо Баттістіні, сюди вели дороги авантюристів Джакомо Казанови і графа Каліостро, тут захоплювалися грою Марлен Дітріх і Сари Бернар. Згадаємо ж кількома словами найславетніших гостей нашого міста.

### Вокзальні історії

Першим усіх гостей зустрічає, звісно ж, вокзал. У Львові він з’явився в другій половині ХІХ століття, адже 1861 року залізнична колія з’єднала Львів і Перемишль. І більшість гостей нашого славного міста прибувала саме до залізничного двірця.  

Львівський вокзал бачив знамениту польську письменницю Марію Конопніцьку, яку везли екіпажем, запряженим білими кіньми. Щохвилини його зупиняли численні шанувальники письменниці, і 750-метрову привокзальну алею екіпаж долав майже пів години.  

Бачив львівський двірець
![](image1.jpg){: width="972" height="589" .w-25 .right} славетну французьку акторку Сару Бернар з улюбленим чорним пуделем. Була тут велелюдна зустріч відомого мецената Євгена Чикаленка, який дав 40 тисяч карбованців на будівництво Академічного Дому по вулиці Коцюбинського, 21\.  

Бачив він і *«щирих приятелів Польщі»*: російського поета Костянтина Бальмонта, який приїхав з дружиною із Франції, був у Львові 4 дні і читав оди жінкам польською мовою, та англійського письменника Гілберта-Кейта Честертона, для якого розробили таку насичену 5-денну програму візиту, переповнену зустрічами з графами, князями та іншими магнатами, що знаменитий письменник втік зі Львова вже на другий день\!

### Ратуша

Звісно, багато прийомів на честь видатних осіб відбувалося в міській ратуші. У липні 1894 року чеський поет, драматург і перекладач Ярослав Врхліцький, чиє ім’я стоїть в одному ряду з іменами Карела Чапека і Яна Неруди, у Львові зустрівся з Іваном Франком, під враженням велетенського полотна Яна Стики в магістраті написав і опублікував панегірик, а пізніше видав чеською мовою книжку з Франковими поезіями. На честь данського літературознавця Георга Брандеса 1898 року в ратуші влаштували урочистий обід. Чули стіни ратуші і концерт німецького композитора Йоганна Брамса. А відомий український письменник, художник, літературознавець Святослав Гординський підписував у ратуші згоду на створення «Фундації Гординських».  

У ратушевій скарбниці навіть зберігалася деякий час корона і клейноди Генріха Валуа, адже після смерті короля Сигізмунда Августа залишилися чималі борги, і 1574 року уряд Речі Посполитої звернувся до львівського магістрату з проханням фінансово допомогти. Львів позичив кошти на платню для війська, а в заставу узяв жезл і королівську корону, якою пізніше коронували Генріха Валуа, але невідомо, чи борг був повернутий… А от московську корону царя Федора Івановича, оздоблену сапфірами, срібну печатку Василя Шуйського, царський вінець Дмитра Івановича з величезним діамантом та царський посох конфедерати після тріумфального походу на Московію розламали в Ратуші і розділили трофеї між собою…

### Площа Ринок

Бруківку (а перед тим болото) площі Ринок топтали багато відомих особистостей: Богдан Хмельницький, Тадеуш Костюшко, Генрик Сенкевич, Юзеф Пілсудський, Ольга Кобилянська, Олександр Олесь… Антон Чехов купував на Ринку «Кобзаря», а в колоритній кав’ярні «Атляс» пиячив Олексій Толстой (до речі, патріот України і правнук гетьмана Кирила Розумовського), а ще співала жартівливий гімн кнайпи японська оперна співачка Таїко Ківа.  

Неймовірний львівський колорит і колись, як зараз, навіював романтичний настрій. Ян Собеський провів у Королівській кам’яниці медовий місяць з коханою Марисєнькою, Ярема Вишневецький зіграв тут одне з найпишніших весіль, король Владислав IV зустрів на площі Ринок кохання усього життя — Ядвіжку Лушковську, з якою зустрічався, попри спротив свого оточення, помер в неї на руках, а французький поет Беранже написав про них памфлет «Все можуть королі». Італійський гуманіст, дипломат, поет і прозаїк, секретар польського короля Казимира IV Ягеллончика Філіп-Каллімах Буонакорсі знайшов тут своє кохання в особі кельнерки Фаніолі, якій він присвятив 32 елегії і 28 епіграм. А польський поет Корнель Уєйський закохався в дружину свого друга, що мав книгарню на площі Ринок… Тут залицявся до Лесі Українки український письменник Михайло Яцків, що для сміливості перебрав зайвого і отримав одкоша… А Василь Стефаник гуляв весілля на вулиці Шевській. Доктор медицини Падуанського університету, батько польської філософії і особистий лікар Лжедмитрія Себастьян Петрицій воював тут зі своєю тещею і, на жаль, програв. А у пасажі Андреоллі співала на зйомках кліпу «Зимовий букет» славетна Лара Фабіан.

## Готелі Львова

У найвідоміших готелях нашого міста зупинялися безліч славетних гостей Львова з усього світу. Хтось завітав до галицької столиці лише раз у житті і більше на вертався, а дехто затримався на декілька тижнів, місяців чи навіть років.

### Готель «Жорж»

Найстаріший готель Львова приймав найповажніших гостей, навіть коло номерів досі висять таблички з прізвищами найвідоміших постояльців. Але їх було так багато, що не вистачило би табличок. Найвідоміші, звісно, Оноре де Бальзак, Ріхард Штраус, Ференц Ліст, філософ Жан-Поль Сартр, французька письменниця-революціонерка Етель-Ліліан Войніч, яка, кажуть, тут навіть роман закрутила з прототипом головного героя її роману — агентом англійської розвідки. А ще тут жили Остап Вишня, Юзеф Пілсудський, Юрій Гагарін, Валентина Терешкова, Леонід Биков…  

В готелі зупинялася Христина Алчевська, і навіть не одна, а аж дві: мати, відома громадська діячка, віце-президент Міжнародної ліги освіти, та донька, поетеса і перекладач, яка саме тут зустрілася з Іваном Франком, отримала високу оцінку своїх віршів і все життя зберігала як талісман альбомчик з його автографом.  

До номеру в готелі, де оселився драматург і громадський діяч Олександр Корнійчук, постійно тягнулися натовпи людей. Прийшла одного разу і польська письменниця Ванда Василевська, яка втекла з палаючої Варшави і пішки пройшла до Львова, дивом не потрапивши до гестапо. А невдовзі вони одружилися і понад 20 років підтримували один одного. Так «Жорж» поєднав серця.  

Ференц Ліст слухав на балконі
![](image2.jpg){: width="972" height="589" .w-25 .right} серенади, які виконували під готелем його шанувальники, а Яну Кепурі кричали: «Ясьо, співай\!», — і він виконував оперні арії. З балкону виголошував промову посол Крайового Сейму, нафтовий промисловець Станіслав Щепановський, а поки він говорив, містичним чином звідкілясь прилетіла сова і кружляла над натовпом. А чемпіон світу з шахів Олександр Альохін влаштував у ресторані готелю сеанс одночасної гри з 30 майстрами, показавши феноменальний результат: 19 перемог, 6 нічиїх, 5 поразок.  

Найекзотичнішим гостем готелю, певно, був перський шах Мозаффар ед Дін з велетенською свитою, яка зайняла 76 покоїв. Його меню вражало своїм багатством, а найбільше до смаку шаху припали мариновані огірочки. Щоправда, він намагався замість оплати відкупитися персидським орденом, але, врешті-решт заплатив і ображений виїхав до Відня…

### Готель «Європейський»

Наступним за популярністю був готель «Європейський» на площі Міцкевича, де поселялося багато гостей нашого міста.  

Олександр Кониський заїхав дорогою в Німеччину на лікування 1865 року, але владі не сподобалась діяльність письменника зі Сходу і його *«щирість до народних справ»*, тому його врешті-решт зі Львова «попросили», проте він ще не раз приїжджав і підтримував українців.  

Знаменита акторка Сара Бернар, донька куртизанки, що зналася з Александром Дюма, Віктором Ґюґо, Наполеоном ІІІ, принцами Бельгії та Уельським, розмістилася тут з усією трупою із 30 осіб та реквізитом, що містився у 68 скринях. Після виступу у Львові її з 30 разів викликали на біс, а компліменти театрального критика розтягнулися на 43 рядки тексту\!  

Дорогою до Відня на лікування зупинялися тут Леся Українка і Олена Пчілка, за кожним кроком яких наглядала поліція. А на Марію Конопніцьку, яка дружила з Лесею Українкою і навіть перекладала польською її вірші, чекав святково оздоблений номер з пальмовим вінком при вході.  

Знаний письменник Генрик Сенкевич, як писали в газетах, 
> ***«дочекався за життя такого загального визнання, як жоден інший поляк… Сенкевич зрозумілий для кожного — від юнацтва до пенсіонерів»***, мабуть, як і зараз.

### Готель «Англійський»

Один з першорядних готелів
![](image3.jpg){: width="972" height="589" .w-25 .right} на вулиці Карла Людвіга теж приваблював багатьох шановних гостей.  

Тут зупинявся найвідоміший ілюзіоніст Європи Джованні-Бартоломео Боско, відомий трюками з кулями і кубками. Він воював в армії Наполеона, брав участь у Бородинській битві, в Сибіру потрапив у полон і розважав усіх своєю магією, а потім гастролював Європою і дивував людей. Львів йому сподобався.  

А от художник Ян Матейко чомусь вважав Львів жахливим містом, хоча це не завадило йому піднятися на Високий Замок, відбути урочистий вечір на свою честь і призначити дві стипендії майбутнім учням школи мистецтв — поляку і українцю.  

Михайла Драгоманова у місті Лева неодноразово дивували і ошелешували: тим, що шановні професори грають в карти, що не могли зрозуміти, як він дозволяє дружині спілкуватися з незнайомим гостем, а наостанок ще й не пустили на заняття до руської гімназії без дозволу шкільної ради: 
> ***«Скрізь — в Німеччині, Чехії, Італії, Швейцарії досить було увійти мені в школу, сказати, що я сам професор, — і всі двері мені були відчинені… А тут я приїхав до єдиної у світі гімназії з моєю рідною мовою — і зась\!»***.

### Народна гостинниця

Цей готель, на відміну від інших, належав українцеві Василеві Нагірному, тож і постояльцями були переважно українці. Тут зупинялися Василь Стефаник, Богдан Лепкий, Микола Міхновський, український громадський діяч та історик Дмитро Дорошенко; друг Василя Стефаника, що здійснював підготовку до його ювілею, письменник, «співець Гуцульщини», Марко Черемшина; поет Андрій Малишко, чиї вірші готові були друкувати навіть без редакції.  

Максим Рильський спеціально для публікації у львівському часописі написав у готелі нові вірші, допоміг вибити кошти на встановлення пам’ятника Івану Франку біля його музею, та прибув на експромтне святкування свого півстолітнього ювілею, на який завітали аж 200 осіб. А Володимиру Сосюрі терміново збирали гроші на пальто, капелюх і рукавиці, бо приїхав навесні 1940 року занадто легко вбраний…

## Королі у Львові

Якщо зануритися в сиву давнину, то можна сказати, що Львів відвідували такі відомі особистості, як польські королі Казимир ІІІ Великий, Владислав ІІ Ягайло і Ядвіга, Владислав ІІІ Варненьчик, Владислав ІV Ваза, Сигізмунд І Старий і Бона Сфорца, Стефан Баторій, Ян Казимир, Ян І Ольбрахт, Ян ІІІ Собеський…  

Міхал-Корибут Вишневецький помер на площі Ринок від виразки шлунку, а король Станіслав Лещинський народився в нашому місті і був нащадком славетної родини Яблоновських. Ще тут були шведський король Карл ХІІ, російський Петро І, ерцгерцог Фердинанд Д’Есте, австрійські імператори Йосиф І і Марія-Терезія, Франц-Йосиф І та кронпринц Рудольф, баварський король Людвіг ІІІ, який в 71 рік приїхав з Німеччини автомобілем.  

Болгарський князь Олександр Баттенберг
![](image4.avif){: width="972" height="589" .w-25 .right} взагалі потрапив до галицької столиці дивовижним чином: його викрали 1886 року росіяни, а через 6 днів після таємничого зникнення висадили на російському кордоні без одягу і грошей, в одних капцях. Так і привезли його до Львова, поселили, одягнули, а потім князь 2 тижні безуспішно очікував на відповідь російського царя, за чим спостерігала вся Європа, і, врешті, зрікся престолу.  

А для Миколи ІІ навіть організовували окремий прийом і церковну месу в колишньому кінному манежі.  

Ще у Львові гостював загадковий авантюрист і мандрівник, адмірал і шпигун принц Карл Нассау-Зіген.

## Служителі науки

Безліч винаходів, наукових сенсацій і відкриттів зроблені завдяки людям, пов’язаним зі Львовом\! Рудольф Вайгль відкрив вакцину проти сипного тифу, Стефан Банах створив теорію функціонального аналізу, Ян Зех та Іґнаци Лукашевич винайшли гасову лампу, Станіслав Улям і Юзеф Ротблат створили атомну бомбу…  

Польський президент Ігнаци Мосціцький, хімік і винахідник, 10 років був професором Львівської політехніки. Єжи Курилович вивчав індоєвропейські мови, Юрій Шевельов — слов’янські мови і був одним з найвидатніших славістів світу, а вчений-мовознавець Олександр Потебня потрапив під таємний нагляд поліції, бо тоді дуже боялися шпигунів…  

Світову славу мали біохімік Якуб Парнас, гістолог Володимир Шимонович, математик та польський міністр Казимир Бартель. Історик Володимир Антонович, вчитель Михайла Грушевського, працював у львівському Оссолінеумі і навіть вмовив хранителя музею Дідушицьких показати йому загадковий Михалківський скарб — золоті прикраси вагою 7 кілограмів VII ст. до н.е., знайдені на Тернопільщині і пізніше вивезені до Москви…  

Видатний біолог і генетик Микола Вавилов очолив 1940 року агроботанічну експедицію на захід України, він завітав до університету, ознайомився з роботою сільськогосподарської академії в Дублянах, а за кілька днів після від’їзду його арештували, і через кілька років академік помер в одній з в’язниць Саратова.

## Ті, що живуть музикою

Львів чув багато голосів: Соломії Крушельницької і Олександра Мишуги, Модеста Менцинського і Адама Дідура. Тут виступали з концертами Франц-Ксавер Моцарт, Ференц Ліст і Ріхард Штраус… Тут задовго до Європи грали джаз Богдан Весоловський і Анатоль Кос-Анатольський.

### Оперний театр

Безліч зірок виступали у Львівській опері. Кароль Ліпінський, найвідоміший галицький композитор першої половини ХІХ століття, скрипаль-віртуоз, який змагався у майстерності із самим Ніколо Паганіні. Він був першим виконавцем у Європі української народної пісні «Їхав козак за Дунай…», з якою тріумфально виступив у Парижі.  

У Львові виступали геніальна польська драматична актриса Гелена Моджеєвська, яка у віці понад 60 років грала молодих жінок і могла зрівнятися з самою Сарою Бернар, австрійський композитор і диригент Віденської придворної опери Густав Малер, польський поет, драматург і живописець Станіслав Виспянський, чеський диригент і композитор Людвик Челанський, без якого, як стверджував Станіслав Людкевич, він би не став композитором.  

А як поширила в світі українську традицію прима-балерина Львівської, Інсбруцької та Зальцбурзької опери Рома Прийма-Богачевська, що відкрила хореографічні школи в Америці і поєднувала балет з українськими народними танцями\! Виступав тут і композитор, піаніст та диригент румунсько-вірменського походження Кароль Мікулі, і угорський музикант-віртуоз Бела Барток…  

На сцені Львівської опери 1938 року
![](image5.jpg){: width="972" height="589" .w-25 .right} виступила екзотична темношкіра актриса, співачка і танцівниця з США [Джозефін Бейкер]({% post_url 2024-11-18-josephine-baker %}) з власним ансамблем і джазовим оркестром. Джозефіна була донькою пралі, з 13 років танцювала і знайомила людей з чарльстоном, усиновила 12 дітей з різних кінців світу, виступала проти расизму, знімалася у фільмах і навіть була шпигункою, за що отримала від Шарля де Голля французький орден Почесного легіону. Нею захоплювалися відомі діячі, як-от Пабло Пікассо, Ернест Гемінгвей, актор Жан Габен, художниця Фріда Кало, з якою їй приписували навіть роман, а архітектор Ле Корбюзьє творив свої шедеври в дусі її танцю. Бейкер виконувала негритянську джазову музику у спідничці зі штучних бананів і неабияк здивувала вибагливих львів’ян.  

Композитор Арам Хачатурян не лише ставив у Львові славетний балет «Спартак», але й зустрівся з працівниками електровакуумного заводу, які подарували композитору ювілейну мільярдну лампочку.  

Ігнаци Падеревський був у Львові тричі в усіх своїх іпостасях: вперше 1887 року як піаніст-віртуоз, вдруге з прем’єрою його знаменитої опери «Манру» 1901 року і, нарешті, 1910 року з промови на ювілеї Шопена почалася його політична кар’єра, і він став прем’єр-міністром польського уряду.  

Відома на весь світ італійська співачка Джемма Беллінчоні прослухала Соломію Крушельницьку і допомогла їй виїхати на навчання до Італії, співала разом з Олександром Мишугою та захоплювала львів’ян своїм неперевершеним талантом.  

Звісно ж, захопив львів’ян і король баритонів, славетний італійський співак Маттіа Баттістіні, що мав надзвичайно м’який і зворушливий голос та виконував 80 опер різних авторів.

### Філармонія

Стіни львівської філармонії пам’ятають таких славетних зірок, як-от: німецький композитор Ріхард Штраус, французький композитор Моріс Равель, російський композитор Сергій Прокоф’єв, польський композитор Кароль Шимановський, російський віолончеліст і диригент Мстислав Ростропович; музична легенда, що прожив на сцені 85 років, польський піаніст Антон Рубінштейн, піаніст світової слави Святослав Ріхтер, італійський композитор Руджеро Леонкавалло… Був у філармонії композитор Левко Ревуцький, він щиро потоваришував з Миколою Колессою і Станіславом Людкевичем.  

А найбільшим святом у філармонії, що тоді містилася на Городоцькій, там, де зараз Драматичний театр імені Лесі Українки, був ювілей 35-річчя творчої діяльності Миколи Лисенка. Як писав Іван Франко, 
> ***«такого свята не бачила ще стара столиця Лева»***.  

А сам Лисенко писав: 
> ***«Вражінь, вражінь\! Аж за коміром не втримаєш\!»***.

### Консерваторія

У консерваторії виступали скрипаль і диригент Давид Ойстрах, композитор, неповторний виконавець романсів і кіноактор Олександр Вертинський, композитор Дмитро Шостакович, російський альтист і диригент Юрій Башмет.  

Польський композитор Станіслав Монюшко приїхав з донькою і дав у Львові три концерти. Аплодисменти були такі, що стіни ледь не розвалилися, а донька композитора мало не сховалася під крісло.  

Заокеанська примадонна Карлотта Патті виступала чотири рази на львівській сцені, і про неї писали: 
> ***«Це щось феноменальне. Своїм голосом вона сягає нечувано високих тонів, а що ж до колоратури, то в цьому годі порівнювати її з жодною іншою співачкою»***.  

Німецький піаніст барон Ханс Гвідо фон Бюлов, учень і зять Ференца Ліста, дружина якого пішла від нього до Ріхарда Вагнера, перший диригент, що диригував без партитури, виступив у Львові 1887 року у міському казино на проспекті Шевченка.  

Знаменитий скрипаль Фріц Крейслер, що у 7 років вступив до Віденської консерваторії, а в 13 здійснив гастрольне турне Америкою, спочатку виступав у Львові 1893 року, а потім, під час Першої світової війни, був поранений піді Львовом і виїхав до США.

## Поціловані музою

Актори, режисери, художники, скульптори — скільки їх пройшло через Львів, який надихає, надає крила і можливості високого польоту\! Як влучно сказав Володимир Мулявін, незмінний керівник радянських «Бітлз» — ансамблю «Пісняри», які удостоїлися похвали самих «Бітлз»: 
> ***«Я об’їздив чимало міст і країн світу, але такого вишуканого й вимогливого глядача, як у Львові, нема ніде. Тут якщо полюблять, то полюблять назавжди. Якщо, не дай Бог, зненавидять, то теж назавжди»***.  

У Львові Мулявін познайомився з Ігором Білозором і особливо Володимиром Івасюком, ця дружба була щирою, плідною і тривала до смерті…  

У Львові 1905 року виступали славетні Марія Заньковецька і Микола Садовський, якими захоплювалися тисячі глядачів. Івана Миколайчука у Львові розривали в різні боки, бо всі хотіли з ним поспілкуватися.  

Геній Сергій Параджанов був тісно пов’язаний зі Львовом, недарма в нас кафе, вулиця і фестиваль названі на його честь\! Як він сам казав про себе: 
> ***«Я вірменин, який народився у Тбілісі й сидів у російській в’язниці за український націоналізм»***.  

1903 року у Львові проходила незвичайна виставка творів художника Яцека Мальчевського, зібраних з багатьох приватних збірок. Митцю подарували альбом зі світлинами з виставки, а він спрямував весь прибуток від виставки, яку відвідали понад 4 тисячі глядачів, на закупівлю творів мистецтва для міста.  

У вересні 1939 року перед бійцями Червоної армії співала неперевершена Оксана Петрусенко, також вона взяла участь у Народних зборах, що прийняли рішення про возз’єднання України.  

Там, де муза — там і кохання. Львів був свідком кохання знаного польського художника Артура Ґроттгера і скульпторки Ванди Монне, географа і поета Вінцента Поля, драматурга Олександра Фредра і Софії Яблоновської, які стали бабусею і дідусем митрополита Андрея Шептицького, австрійського ерцгерцога Василя Вишиваного і піаністки та камерної співачки Іванни Шмериковської, «Міс Полонія» Зофії Батицької та блискучого тенора і актора Яна Кепури…

## З пером у руці

Львів — місто творчих людей, недарма тут так довго жили і творили Іван Франко, Ян Каспрович, Ірина Вільде, Ґабріела Запольська, Роман Іваничук та багато інших. Відомий в усьому світі єврейський письменник Шолом-Алейхем надихнувся атмосферою львівських театрів і створив роман «Блукаючі зірки» та інші твори.  

Михайло Прішвін приїжджав сюди 1914 року військовим кореспондентом, Микола Лєсков був вражений львівськими кав’ярнями і жінками, Іван Нечуй-Левицький неодноразово бував у Львові, знався з Іваном Франком та приймав публічний іспит в дівочому інституті.  

Володимир Винниченко тривалий час жив і творив у Львові після одруження з єврейкою із заможної паризької родини, яка присвятила життя чоловіку і збереженню його творчої спадщини.  

У Львові творили поети Микола Бажан, Володимир Самійленко, Іван Світличний, Олег Ольжич, Василь Стус, Богдан-Ігор Антонич, письменники Пантелеймон Куліш, Петро Панч, Улас Самчук, Михайло Коцюбинський, Богдан Лепкий, австрійський письменник Йозеф Рот…  

Іван Багряний у Львові здійснив нездійсненну місію: 1943 року за кілька днів без грошей і знайомих передрукував «Тигролови» на 400 сторінок\!  

Польському письменнику Юзефу-Ігнацію Крашевському, що 20 років творив на українській землі, вручили диплом почесного громадянина міста, і «титан праці», який напродукував аж 90 томів творів, жалівся, що вже *«ледь дихає від тріумфів»*.  

Письменник-сатирик Євген Петров з дуету «Ільфа і Петрова» прибув до Львова видавати журнал «Крокодил» 1939 року. Журнал містив веселі оповідання, гуморески, фейлетони, карикатури. Він писав: 
> ***«Одразу ж набігли місцеві художники й на одному подиху зробили номер, тому що страшенно давно не працювали. Така жага до роботи, що не треба підганяти»***.

## Безліч інших

До Книги рекордів України внесена зустріч на іподромі з Папою Римським Іваном-Павлом ІІ в червні 2001 року, на яку зібралися понад мільйон осіб\!  

Американський видавничий медіамагнат Роберт Максвелл, виявляється, народився в закарпатському Солотвині і 1978 року відвідував рідні краї, зокрема і Львів.  

Валерій Лобановський на стадіоні «Дружба» вперше виступив як тренер київського «Динамо». Хлопці перемогли «Карпати» з рахунком 1:0, і львівський старт виявився вдалим.  

Майбутній режисер «Кінг-Конга» Меріан Купер прилетів з Америки
![](image6.jpg){: width="972" height="589" .w-25 .right} 1919 року на Левандівське летовище у складі бойової ескадрильї імені Тадеуша Костюшка воювати з більшовиками. Під час захисту Львова на кавалеристів Будьонного за 2 дні було скинуто 7700 кілограмів бомб і відстріляно 6700 кулеметних набоїв. Декілька разів його арештовували, він втікав, пройшов пішки 700 кілометрів, був нагороджений найвищим орденом Virtuti Militari… А 1933 року у світ вийшов фільм «Кінг-Конг» якому судилося стати класикою світового кінематографу.

## Польська плеяда

Зі Львовом пов’язані й інші польські діячі: юрист Юліуш Макаревич, міністр закордонних справ Польщі Роман Дмовський, поет і літературознавець Владислав Белза, Ян Карський — легендарний польський емісар, що повідомив Вінстона Черчилля і президента Рузвельта про німецькі злочини та Голокост. Тут починали свій шлях австрійський і англійський міжнародний юрист Герш Лаутерпахт, польський і американський адвокат, що запровадив термін «геноцид» і назвав геноцидом Голодомор — Рафал Лемкін, мисливець за нацистами, агент МОССАД Симон Візенталь, знаменита мандрівниця і «блогерка» свого часу Софія Яблонська… Перелічити всіх просто неможливо\!

## Львівські зірки

Зі Львова походить голлівудський актор Пол Муні, справжнє ім’я якого Мешилем Меєр Вайзенфройнд. Його єврейська сім’я виїхала до США, він почав грати у 12 років на сцені в ролі 80-річного діда, 6 разів номінувався на «Оскар» і 1936 року нарешті отримав заповітну нагороду.  

Мати актора Джека Паланса, а насправді Володимира Палагнюка, також львів’янка, а він до смерті вважав себе українцем і на фестивалі 2004 року навідріз відмовився прийняти російську нагороду.  

В сім’ї начальника поліції народився Леопольд Захер-Мазох, якого ми знаємо насамперед як засновника мазохізму, а насправді він був надпопулярним письменником, що любив і популяризував життя простих галичан. Донька львівського банкіра Геді Ламар стала відомою акторкою
![](image7.jpg){: width="972" height="589" .w-25 .right} і… засновницею системи FHSS, яка лягла в основу технологій Wi-Fi, Bluetooth та GPS. Геніальний математик Станіслав Улям створив водневу бомбу і розробки космічних апаратів, брав участь у Манхеттенському проєкті і Юзеф Ротблат.  

У Львові народився Луї Зон — викладач і один із головних архітекторів сучасного міжнародного права, який, зокрема, формував статут Гаазького трибуналу. І австрійський економіст єврейсько-українського походження, основоположник неолібералізму, засновник австрійської школи економіки Людвіг фон Мізес. І офіцер австрійської розвідки, супершпигун Альфред Редль.  

Зі Львова походять батьки Ірвіна-Аллена Ґінзберґа — культового американського поета, одного з основоположників рухів бітників і хіпі, якого називали «Волтом Вітменом ХХ століття». Лікар, міністр здоров’я та закордонних справ Китаю, радник Мао дзе Дуна Якуб Розенфельд також народився у місті Лева.  

Звідси походять Віктор Морозов, Роман Віктюк, Амвросій Бучма і безліч інших діячів.  
А на Пекарській досі стоїть дім одного з найвидатніших мусульманських релігійних мислителів, політика і дипломата, іменем якого названа площа перед головним входом до штаб-квартири ООН у Відні — Мухаммада Асада.

## Народжені в Галичині

Багато наших співвітчизників відомі в усьому світі, але ми не завжди знаємо, що вони походять з наших країв.  

Без Любомира Романківа з Жовкви не було би компанії Apple, а без Станіслава Уляма — водневої бомби, а, можливо, і космічних апаратів. Володимир Титла в студії Волта Діснея створив оскароносну «Білосніжку», а Владислав Негребецький — відомий польський мультсеріал «Льолек і Болек».  

Перший в світі бронежилет запатентував винахідник і хімік з Львівщини Ян Щепаник, який листувався з Марком Твеном.  

Відомий на весь світ хімік, лауреат Нобелівської премії Роалд Гоффман, дивом зміг уникнути ґетто і півтора року переховувався на горищі Унівської школи завдяки родині вчителів. Він казав: 
![](image8.jpg){: width="972" height="589" .w-25 .right}
> ***«Я дуже щасливий, що народився в Україні. Я щасливий, що влада в Золочеві та Уневі визнала, що це моя батьківщина. Я тут. У мене вдала кар'єра. У мене чудова родина. Я щасливий. І безмежно вдячний родині Дюків. Мене тут не було б, якщо б не самовідданий вчинок Миколи та Марії Дюків»***.  

У Стрию народився і дивом вижив в концтаборах Мікеле Ямйолковський — інженер, що врятував Пізанську вежу, Венецію, створив один з найдовших в світі Мессінський міст та конструкції укриття для Чорнобильської АЕС.  
Мало хто знає, що Елізабет Бергнер — відома акторка театру та кіно, яка прославилась на весь світ завдяки своїй акторській грі у багатьох фільмах першої половини ХХ століття, родом з Дрогобича. Сама Марлен Дітріх в своїх мемуарах сказала про неї: 
> ***«Елізабет Бергнер — ідол тисяч і мій кумир тих давніх років, до “Блакитного ангела”»***.  

Це вже не кажучи про видатних українських діячів…

## Польські зірки

Зі Львова походить ціла плеяда польських зірок: письменник Станіслав Лем, поет Збіґнєв Герберт, журналіст, режисер, телевізійник і продюсер Маріуш Вальтер, Казимир Манн — архітектор, художник і графік, Станіслав Островський — президент Львова і Польщі у вигнанні, Войцех Кілар — геній кіномузики, композитор, що працював з режисерами світової слави Зануссі, Вайдою, Копполою, Поланскі, зокрема автор музики до оскароносного «Піаніста»; кінорежисер, актор, художник і сценарист Януш Маєвський; поет, сатирик, перекладач і письменник, автор
![](image9.jpg){: width="972" height="589" .w-25 .right} понад 2 тисяч пісень Маріан Гемар, актор і режисер Адам Ганушкевич, кінорежисер, актор, письменник і сценарист, чоловік Софі Марсо Анджей Жулавський, поет, філософ і сатирик Станіслав-Єжи Лец та інші.  

Родом зі Львова Григорій Пірамович, видатний педагог і реформатор польського шкільництва.  

У Львові народилася в єврейській родині польська, австрійська та американська акторка театру і кіно Берта Каліх. Вона зіграла понад 120 ролей, а називали її «єврейською Сарою Бернар».

## І навіть вони звідси

Ви здивуєтеся, але з нашим містом пов’язують навіть бабусю Карла Маркса, родина якої в ХVI столітті переїхала з німецького ландграфства Гессен до Львова і взяла прізвище Львови. Тож, якби у ХVIII столітті Єва Мозес Львов не повернулася в Німеччину у місто Трір на Рейні, історія світу могла б піти зовсім по-іншому… Зі Львова походить і Радек Собельсон, найближчий соратник Леніна і Рози Люксембург. А сам Ленін, подейкують, приїжджав до Львова лікуватися від сифілісу…  

Родом зі Львова актор Гоша Куценко, співак Гарік Кричевський, співачка Анжеліка Варум, актор Леонід Ярмольник, політик Григорій Явлінський, письменниця Олександра Марініна, олігарх і власник Альфа-банку (Sense Вank) Михайло Фрідман, журналіст Матвій Ганапольський…  

З сучасних діячів відомий в світі український скрипаль-віртуоз, композитор, переможець шоу «Україна має талант» Олександр Божик, скрипалька, професорка, заслужена артистка України Соломія Івахів, українсько-американський скрипаль Олег Криса, модельєрка Оксана Караванська, акторка Олена Лавренюк, один з найвідоміших світових дизайнерів Руслан Багінський, клієнтами якого стали такі світові зірки, як Бейонсе, Белла і Джіджі Хадід, Мадонна, «ангели» Victoria's Secret і навіть королева Єлизавета…  

Ось така географія нашого «східного Риму» на карті світу. Тож, гуляючи Львовом, згадайте, що ви мандруєте вуличками, якими ступали польські королі, австрійські імператори, перський шах, шпигуни та авантюристи. І що звідси по всьому світу розлетілися наші українські зірки, щоб утворити чарівне і потужне, яскраве сузір’я\!

## Джерела

* https://day.kyiv.ua/article/kultura/oleh-krysa-dlya-mene-skrypka-lyubov-na-vse-zhyttya
* https://map.lviv.ua/statti/mazepa.html
* https://photo-lviv.in.ua/sim-unikalnykh-proektiv-svitu-mikele-yamy-olkovskoho-zi-stryia
* https://photo-lviv.in.ua/zakhyshchav-lviv-ta-vyzvoliav-kyiv-istoriia-amerykanskoho-lotchyka
* https://www.bomondvip.com/post/ruslan-baginskii
* Мандзюк Д. Готелі старого Львова. Власники, постояльці, авантюри/ Глибока: Твоя Підпільна Гуманітарка, 2023\.  
* Маценко Г. Славетні гості Львова. Львів: Апріорі, 2010\.  
* Мельник І. Галицьке передмістя та південно-східні околиці Королівського столичного міста Львова. — Львів: Апріорі, 2012\.
