---
title: "Віражі львівської «Формули-1»"
description: # Empty means use first words of the text
author: # none means site default. author must be in authors.yml
date: 2025-04-17 18:20:00 +03:00 # summer time +0300 | winter time +0200
categories: [Publications, "2025"]
tags: [
  alfa romeo,
  bugatti,
  citroën,
  leopolis grand prix,
  mercedes-benz,
  автоспорт,
  галичина,
  ганс штук,
  генрик лієфельдт,
  гонки,
  історія,
  львів,
  міжвоєнна доба,
  монако,
  ретроавтомобілі,
  ретрофестиваль,
  рудольф караччіола,
  траса,
  україна,
  формула-1
]
pin: false
toc: true
comments: false
math: false
mermaid: false
media_subpath: /posts/publications/formula-one
image:
  path: /image0.avif
  lqip: /image0_lqip.avif
  alt: "Гран-прі Львова (8 Вересня 1930)"
---
У Львові не лише вперше в світі винайшли гасову лампу, вакцину від висипного тифу та повітряну кулю з автоматичним пальником. Наше місто стало ще й одним з перших, що проводило автомобільні перегони, мало найскладнішу в Європі трасу і могло випередити навіть Монако з його славетною трасою та одним з перших прийняти «Формулу-1»…

## Початки автоспорту: божевільні 30 км/год

Перші в світі автомобільні перегони відбулися 1895 року у Франції. Учасникам треба було подолати 732 милі (1178 кілометрів) від Парижа до Бордо і в зворотньому напрямку. Змагалися 29 учасників на бензинових двигунах, 15 — на парових і двоє на електричних. А знаєте, з якою швидкістю вони їхали? В середньому 24 км/год, причому переможець Еміль Льовассор подолав трасу за 48 годин і 48 хвилин. 
> ***«30 км/год — це божевілля, ніколи більше не зважуся на таке»***, — заявив він на фініші, падаючи від втоми. Далеко від швидкостей «Формули-1», правда?..  

У тій самій Франції 1906 року відбулися і перші перегони статусу Гран-прі — IX Grand Prix de l´A.C.F. Вони були вже кільцевими, треба було подолати 12 кіл завдовжки понад 103 кілометри. У змаганні взяли участь 32 автомобілі, зокрема, Fiat, Mercedes та Renault, який і переміг.  

Франція надійно і надовго захопила свою першість в автоспорті, і 1907 року було проведене ралі Пекін-Париж з дистанцією майже 15 тисяч кілометрів. Перегони відбулися завдяки французькій газеті Le Matin. 
> ***«Необхідно довести, що, поки людина має автомобіль, вона може зробити все, що завгодно, і дістатися куди завгодно. Чи наважиться хтось цього літа проїхати від Пекіна до Парижа на автомобілі?»*** — опублікували оригінальну пропозицію 31 січня 1907 року.  

Перегони з 5 командами тривали два місяці непрохідною дикою місцевістю, бездоріжжям, у Китаї учасників забезпечували пальним верблюди, що стояли вздовж маршруту. Головний приз — 1,5-літрову пляшку шампанського — здобув італійський принц Сціпіон Боргезе, мандрівник, письменник, альпініст, політик та авантюрист, який навіть встиг під час змагання відхилитися від траси, з’їздити з Москви до Санкт-Петербурга на званий вечір і повернутися до змагання. Йому вдалося це зробити завдяки новаторському характеру та технічним перевагам італійського автомобіля Itala 35/45 HP.  

В Україні перші автоперегони були організовані 1907 року одеситом Василем Навроцьким, який 1891 року привіз до України перший автомобіль. Дистанція з Одеси до Миколаєва і назад становила 256 кілометрів, а до участі зголосилися 3-4 десятки автомобілів та мотоциклів. 1907 року в Одесі заснували перший автоклуб в Україні, і такі змагання почали проводити щорічно. Того ж року був створений і Галицький автомобільний клуб.  

У Києві 1910 року також відбулися перегони під назвою драгрейсинг. Перше місце зайняв Мерседес зі швидкістю 145 км/год, а друге — Федір Терещенко на Austro Daimler, який налаштовував легендарний Фердинанд Порше, що спеціально для цього прибув до Києва.

## Незмінний чемпіон

Автоспорт в Галичину увірвався 13 серпня 1908 року «Великим Карпатським автопробігом», коли через Львів, небагатий автомобілями, проїхали одразу 14 машин, 8 з яких наступного дня взяли участь у заїзді. Відстань понад півтори тисячі кілометрів учасники подолали за три дні, попри зливу.  

Перші справжні автоперегони Галичина побачила 
![](image1.jpg){: width="972" height="589" .w-25 .right}1923 року, коли нашими теренами пройшов маршрут міжнародного ралі, який простягався від Варшави через Польщу, Франківщину, Тернопілля та Львівщину на понад 2000 кілометрів. І галичани «захворіли» на автоспорт.  

Цьогоріч 8 вересня виповниться сто років першим Галицьким автомобільним перегонам. Маршрут «Стрий — Велика Воля» становив десять кілометрів, але через дощову погоду траса була багнистою і дуже небезпечною. У перегонах взяли участь 14 автомобілів та 11 мотоциклів. Переміг варшав’янин, інженер-механік і конструктор Генрик Лієфельдт на Austro Daimler, що розвинув швидкість 128,7 км/год, був також львів’янин Рудавський на мотоциклі «Індіана» зі швидкістю 93,5 км/год.  

Наступного року змагання вирішили вдосконалити, трасу краще впорядкували і продовжили зі Стрия до Львова. Попри те, що в перегонах взяли участь два справжні гоночні автомобілі, перемога знов дісталася Лієфельдту. Того ж року стався і перший нещасний випадок, коли автомобіль перекинувся, і водія забрали до львівської лікарні.  

Як не дивно, але в змаганнях двох наступних років на Стрийській трасі, які вже стали традиційними, знову переміг Генрик Лієфельдт зі швидкістю 130,5 та 140 км/год, і це при тому, що 1928 року більшість суперників були вже на спеціальних спортивних автомобілях\! Лише 1929 року в останніх змаганнях на трасі Львів-Стрий переміг львів’янин Едвард Завидовський на «Бугатті», що розігнався до 152,1 км/год.

## Львів чи Монако?

Оскільки на 20-кілометровій трасі встежити за учасниками було складно, як і гарантувати їхню безпеку, Польський автомобільний клуб почав розглядати новий проєкт, що мав низку переваг — перенесення ралі безпосередньо до Львова. Пропозиція щодо організації змагань серед міських вуличок з’явилася ще 1927 року, коли Гран-прі Монако ще навіть близько не було.  

Тож Львів міг стати першим містом у Європі з автотрасою, але, як це часто буває, організація і підготовка затягнулися аж на три роки… За цей час у Монако встигли придумати і 1929 року провести перші автоперегони на трасі Монте-Карло, а Львів, на жаль, підтягнувся лише через рік після них…  

Траса Leopolis Grand Prix завдовжки 3041 метр, після довгих роздумів, була прокладена вулицями Пелчинською (зараз Вітовського), Стрийською та Кадетською (сучасна Героїв Майдану). Вона повністю відповідала вимогам, мала 19 різких поворотів, з них 11 правих, перепад висот в 55 метрів, крутий підйом Стрийською, різкий спуск до Вітовського, та ще й бруківку і трамвайну колію, що надавали додаткової складності. Так званий «Львівський трикутник» фактично поєднував кільцеві перегони з гірськими змаганнями, а львівська траса досі вважається найскладнішою в Європі, вона суттєво важча, ніж в Монте-Карло.

## Перша львівська «Формула-1»

Перший заїзд львівських автоперегонів відбувся 
![](image2.jpg){: width="972" height="589" .w-25 .right}8 вересня 1930 року, з наступного року вони увійшли до системи міжнародних змагань Гран-прі, що пізніше переросли в легендарну «Формулу-1». А ще через рік вони отримали вже свою унікальну назву Гран-прі Леополіс. Це єдиний виняток з правил, адже Гран-прі називали на честь країни, а не міста.  

Гоночні автомобілі мали подолати 17 кіл трасою, спортивні — 10, а туристичні — 7 кіл. Вздовж маршруту були розташовані 6 наглядових постів і 500 поліцейських, а найнебезпечніші ділянки траси обставили мішками з піском, загалом задля безпеки привезли 400 тонн піску. Глядацькі трибуни розташовувалися перед входом до Парку культури, на місці сучасного фонтану, що складалися з 15 рядів і вміщували понад тисячу глядачів. Втім, цього було замало, адже охочих поглянути на безпрецедентне дійство було набагато більше: попри дощ, перші львівські змагання відвідали понад 20 тисяч глядачів\!  

Призовий фонд становив 1250 доларів США, за який змагалися 20 учасників. Хто ж їх отримав? Серед гоночних автомобілів переміг вже знайомий нам Генрик Лієфельдт, що отримав 825 доларів, друге місце зайняв граф Мауріцій-Станіслав Потоцький 
![](image3.jpg){: width="972" height="589" .w-25 .right}на Bugatti Type 35\. Серед спортивних автомобілів перемогу здобув Тадеуш Сколімовський на Alfa-Romeo 6C-1750. Паралельно змагалися також мотоциклісти, де теж бачимо знайоме прізвище — Тадеуш Рудавський. А як гадаєте, коли жінки почали брати участь у перегонах? Як не дивно, одразу\! Того ж 1930 року Марія Козьміянова на жовтогарячому Austro-Daimler ADM, який глядачі охрестили «жовтком», перемогла в класі туристичних автомобілів.

Як же далі склалася доля славнозвісної львівської траси та щорічних міжнародних автоперегонів «Гран-прі Леополіс», які вважалися одними з найвідоміших у Європі, поряд з Монако?

## Король гір і струс мозку

До перегонів 1931 року підготувалися ще ретельніше, ніж минулоріч. Якщо перші були суто польськими, то ці вже набули міжнародного статусу. Трасу відремонтували, трамвайні рейки залили цементним розчином, переклали бруківку… Ось тільки з датою проведення промахнулися, бо в той самий час відбувалися перегони в Римі та Женеві. Втім, це не завадило змаганням, і серед 15 гонщиків з’явилися зірки європейського та світового рівня, зокрема німецький ас Ганс Штук фон Віліц, якого називали «королем гір», чемпіон світу в змаганнях на один кілометр Хуберт Саксель та рекордсмен Австрії граф Максиміліан Хардегг.  

У класі гоночних автомобілів переміг 
![](image4.jpg){: width="972" height="589" .w-25 .right}Ганс Штук на Mercedes-Benz SSK, сконструйованому Фердинандом Порше. На швидкості 78,1 км/год він випередив суперників більш ніж на 2 хвилини, тобто майже на ціле коло\! У майбутній блискучій кар’єрі Штука це була перша перемога, а в майбутньому він став третім у чемпіонаті Європи і одним з найтитулованіших європейських гонщиків. 
> ***«Я в захваті від траси. Я й уявити не міг, що знайду тут щось подібне. Це — першокласна траса, яка нічим не поступається Монте-Карло»***, — захоплено стверджував переможець.  

Порядок знову забезпечували пів тисячі поліціянтів, а ще чотири карети «Швидкої допомоги». І недарма, адже на перегонах сталася серйозна аварія з Сакселем, якого забрали до лікарні зі струсом мозку, а життя йому вдалося врятувати лише завдяки міцному шолому.  

Серед спортивних автомобілів найкращим став румунський водій Жорж Наду на Bugatti 43, а в туристичному класі перемогу знову здобув «жовток» Марії Козміянової. Того року призовий фонд заїзду складав 5000 злотих, а серед учасників розігрували 10 велосипедів.

## Дуель майстра дощу і короля гір

Наступного, 1932 року, 19 червня розпочалося перше справжнє Гран-прі Леополіс, адже саме такий статус офіційно надала перегонам А.І.A.C.R. — Міжнародна асоціація автоклубів, попередниця FIA. Таким чином, Львів став найсхіднішим у серії перегонів Гран-Прі.  

Головним спонсором змагань виступив французький автомобільний концерн Citroёn, що мріяв відкрити своє виробництво на вулиці Стрийській, на місці майбутнього автобусного заводу. Тому на звороті квитків друкувалася його реклама: 
> ***«Немає поганих доріг у Польщі, якщо маєш автомобіль CITROEN»***.  

Приз становив 5000 злотих (565 доларів).  

У перегонах взяли участь 15 автомобілів з 10 країн. З Німеччини знову приїхав Ганс Штук на вдосконаленому Mercedes SSKL. Але цього разу в нього був дуже серйозний суперник — тогочасний «Шумахер», найтитулованіший німецький гонщик довоєнного часу, світова зірка Рудольф Караччіола на Alfa Romeo 8C 2300\. Його називали «майстром дощу», тому що водій-ас настільки відчував машину, що міг швидко їздити навіть мокрою бруківкою.  

Між двома титанами автоспорту зав’язалася справжня 
![](image5.jpg){: width="972" height="589" .w-25 .right}битва, і не лише на трасі. Як завжди, всіх учасників змагань приймав готель «Жорж», який став своєрідним гоночним центром — у фойє розклеювали листівки, а в ресторані готелю виставлялися призові кубки.  

Учасникам перегонів дуже важливо було добре виспатися. Проте Гансу Штуку цього разу не пощастило, адже песик його дружини цілу ніч гавкав. Уранці з’ясувалося, що його килимок був просочений водою, а до нього був підведений слабенький струм через два електричні кабелі. Хто був винуватцем такої хитромудрої витівки, так і не дізналися, можливо, друг Караччіоли, а можливо, і він сам, що жив поверхом вище. Так чи інакше, перемога Штуку не світила: він не виспався, пробив радіатор в автомобілі, ще й не витримала система охолодження, і на 37-му колі гоночний ас зійшов з траси…  

Караччіола став одностайним переможцем, випередивши інших гонщиків аж на 14 хвилин\! Подолавши 66 кіл львівської траси за 2:02,85 години, він розвинув швидкість 86 км/год, хоча є дані, що на окремих ділянках вона сягала і 200…  

Рудольф Караччіола в майбутньому став світовим чемпіоном і тричі рекордсменом Європи, але пізніше він казав, що львівські перегони були одними з найважчих в його житті.  

Серед спортивних автомобілів найкращим виявився чехословацький гонщик Флоріан Шмідт на Bugatti зі швидкістю 76,6 км/год.

## Непобитий рекорд «короля швидкості»

Останні довоєнні перегони відбулися 11 червня 1933 року, для цих змагань автомобілі розділили за обсягом двигуна — до 1,5 літрів і понад 1,5 літри. Цього разу Львів вшанували своєю присутністю скандинави: фін Карл Ебб на Mercedes-Benz SSK, норвежець Ойген (Ежен) Бйорнстад, якого називали «королем швидкості», та швед П’єр Віденгрен, обоє на Alfa Romeo. Головними їхніми конкурентами були один з найкращих італійських гонщиків Ренато Балестреро на Alfa Romeo та угорець Ласло Хартманн на Bugatti. У змаганнях «малолітражок» брали участь найкращі гонщики Європи: німець Ернст Бургаллер на Bugatti, італієць Гуїдо Ланді на Maserati та француз П'єр Вейрон на Bugatti. А ще у цих змаганнях взяли участь вже троє жінок: окрім славнозвісної польки Марії Козьміянової, вже не на «Жовтку», а на Bugatti T37A, приїхали також француженка Анет-Роуз Ітьє та італійська кермувальниця Вікторія Орсіні.  

У цих перегонах набагато збільшилася кількість не лише учасників, що становила 35 команд, але й глядачів: зібралося понад 50 тисяч людей, і навіть о 4 ранку, коли проводилися тренування, під дощем за суперниками спостерігали 5 тисяч пар очей. Під час заїздів теж більшість часу йшла злива, але охочих подивитися на видовищну атракцію не бракувало. 
> ***«Люди сиділи скрізь — навіть на дахах, а кілька найсміливіших піднялися на високі цегляні труби»***, — писала Warsaw Sports Review.  

Напружена боротьба розігралася не на жарт і тривала майже 4 години, адже гонщикам треба було подолати 100 кіл. У лідери вирвалися троє скандинавів, але в одного вийшов з ладу двигун, а інший втратив час, коли заправлявся. Переміг Ойген Бйорнстад, який просто не зупинився, щоб дозаправитися. Але через багато років, аж 1985 року, норвежець зізнався, що схитрував і таємно встановив два додаткові баки у машину. Один із них вибухнув посеред перегонів, в результаті чого пальне хлюпнуло водієві в обличчя. Це змусило Ежена зупинитися прямо на площі, щоб таємно витерти очі, симулюючи зламане кермо. Втім, це не завадило йому не тільки прийти на фініш першим, але й встановити рекорд, який не вдалося побити навіть у наш час на сучасних автомобілях: одне коло за 2 хвилини 2 секунди на швидкості 90 км/год.  

Серед менших автомобілів точилася не менш захоплива боротьба, в підсумку на найвищу сходинку п’єдесталу зійшов П’єр Вейрон, на честь якого Bugatti Automobiles S.A.S. назвав культовий суперкар Bugatti Veyron. До слова, Анет-Роуз Ітьє прийшла п’ятою.

## Продовження історії

На жаль, 1934 року через кризу і брак коштів змагання провести більше не вдалося. Втім, Гран-прі Леополіс досі є однією з найславетніших сторінок європейського автоспорту. Показовим є той факт, що за чотири роки у Львові не було жодного смертельного випадку серед водіїв, персоналу та глядачів, і це чи не єдині такі перегони серед міст Європи. Учасники з Німеччини, Франції, Італії, Австрії, Чехії, Угорщини, Румунії, Норвегії, Швеції одноголосно визнавали «Львівський трикутник» однією з найкращих європейських трас.  

Тому в наш час славетну атракцію 
![](image6.jpg){: width="972" height="589" .w-25 .right}вирішили відновити, і з 2000 року почали знов проводити змагання, а з 2010 року офіційний фестиваль Leopolis Grand Prix щорічно збирає шанувальників з різних країн. Ініціаторами відновлення славетної традиції стали фотокореспондент Євген Кравс, засновник клубу «ЗАЗ Козак», та його дружина Світлана, єдина в Україні колекціонерка ретроавтомобілів. Подружжя має у своїй колекції єдиний в Україні Citroёn AC4 Berline Luxe 1929 року з\-під Парижа.  

Тепер у червневому Львові знову збираються 
![](image7.jpg){: width="972" height="589" .w-25 .right}автолюбителі, проводять виставки ретроавтомобілів, де можна побачити сторічні машини та їхніх власників у ретрокостюмах. Для жінок розігрують кубок імені Соломії Крушельницької, яка була першою водійкою Львова, для водіїв «горбатих запорожців» — кубок імені Василя Ростовського, також Великий кубок для довоєнних автівок та для раритетів.  

Наші автомобілісти 2023 року взяли участь у перегонах Rallye Monte-Carlo і змогли на власному досвіді переконатися, що львівська траса суттєво складніша. Ці дві траси — єдині в Європі, що дійшли до наших часів без змін. А на будинку по вулиці Вітовського, 41, висить меморіальна дошка, яка розповідає про переможців Гран-прі Леополіс. Львівська «Формула-1» чекає на своїх майбутніх чемпіонів\!

## Джерела

* Брязгунов Т. Коли відбулися перші автоперегони на території України. — Фокус, 12.09.2023.  
* Брязгунов Т. Українське Монако: історія престижних міжнародних перегонів Гран-прі Львова. — Фокус, 6.07.2023.  
* Галицькі перегони 1925-1933 років. \- АФК ЗАЗ Козак, 1995\.  
* «Історія Гран-Прі Львова»: зустріч із Євгеном Кравсом. — Zahid.net, 11.10.2012.  
* Майже Формула-1 на вулицях міста Лева: історія «Львівського трикутника» — унікальних автоперегонів XX століття. — Спорт 24, 25.03.2023.  
* Свищ Ю. «Львівський трикутник»: перегони, що передували Формулі-1. — Бюро спадщини, 24.10.2022.  
* Стартували перші перегони Гран-прі. — Gazeta.ua, 26.06.2018.  
* Leopolis Grand Prix 2015 або 85 років автомобільної історії Львова. — Фотографії старого Львова, 14.06.2015.
