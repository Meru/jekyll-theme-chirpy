---
title: "Екзотика поряд: дерева Стрийського парку"
description: # Empty means use first words of the text
author: # none means site default. author must be in authors.yml
date: 2025-03-12 04:32:09 +03:00 # summer time +0300 | winter time +0200
categories: [Publications, "2025"]
tags: [
  австро-угорщина,
  арнольд рерінг,
  ботаніка,
  ботанічна спадщина,
  галичина,
  гінкго,
  дендропарк,
  екзотичні дерева,
  екологія,
  історичні постаті,
  історія львова,
  кароль бауер,
  катальпа,
  ландшафтна архітектура,
  ліріодендрон,
  львів,
  магнолія,
  метасеквоя,
  оранжерея,
  пам’ятки львова,
  парк залізна вода,
  природа львова,
  садово-паркове мистецтво,
  скульптура лілея,
  стрийський парк,
  тадеуш костюшко,
  тис ягідний,
  туризм у львові,
  урбаністика,
  цвинтар,
  ян кілінський,
  ярослав мотика
]
pin: false
toc: true
comments: false
math: false
mermaid: false
media_subpath: /posts/publications/park-kilinski-trees
image:
  path: /image0.avif
  lqip: /image0_lqip.avif
  alt:
---
Історія Стрийського парку, пам’ятки садово-паркового мистецтва національного значення, надзвичайно цікава і насамперед пов’язана з річницею повстання Тадеуша Костюшка та [Галицькою крайовою виставкою]({% post_url 2024-08-30-fateful-exhibitions %}) 1894 року. Але нижня частина парку була розпланована ще раніше, а до того на цьому місці був ліс та… цвинтар.

## Стрийські хащі та Божа рілля

Частину території майбутнього парку займали «Стрийські хащі», 
![](image1.jpg){: width="972" height="589" .w-25 .right}а між сучасними вулицями Рутковича, Парковою та алеєю, що веде до будиночку садівника, розташовувалося старе кладовище. Казали, що воно існувало ще з ХVІІ століття, коли тут почали ховати жертв епідемій та людей, поховання яких було заборонене на освяченій землі коло церков: самогубців, нехрещених дітей, невисповіданих, злочинців… Іван Крип'якевич писав: 
> ***«Ця околиця в давніх часах складалася з піщаних падм (дюн) і крутих ярів та долинок. В нижній частині… був колись цвинтар, закритий 1823 р. Жодного сліду з нього тепер не зосталося. Вище, на узгір’ї, стояв австрійський форт»***.  

Офіційно цвинтар був створений 1783 року декретом імператора Йосифа ІІ для Стрийської дільниці Львова. За планом Бауера 1863 року, він поділявся на 7 частин, було два входи, як і зараз — з вулиці Паркової (тоді Пуласького) та Стрийської. Але «Божа рілля», як тоді називали цвинтарі, не відповідала жодним санітарно-епідеміологічним нормам, адже кладовище містилося на глинистому пагорбі, нахиленому в бік міста, ще й коло потічка Сорока, і без перспективи розширення. Таке незручне розташування досить швидко призвело до закриття і перенесення кладовища.  

За ініціативи міського радника Станіслава Нємчиновського, який жив поруч, у другій половині ХІХ століття розпочали облаштовувати парк на місці старого Стрийського цвинтаря. Зайнялися цією важливою справою знамениті ландшафтні архітектори Кароль Бауер і Арнольд Рерінг. Геніальні вчитель та учень загалом створили до пів тисячі парків на території Галичини, в Західній Україні, Угорщині, Прусії і навіть у Відні. Бауер був нагороджений Золотим хрестом за закладання безлічі державних і приватних садів та парків на теренах Австро-Угорської імперії, він був цісарсько-королівським ботанічним працівником, інспектором міських плантацій.

## Чи пам’ятає Львів Арнольда Рерінга?

На цій престижній посаді його змінив гідний наступник, талановитий учень Арнольд-Кароль Рерінг. Народився він у Дроговижі коло Миколаєва, де пізніше викладав у Благодійному інституті для сиріт та убогих графа Станіслава Скарбека. За іншою версією, великий садівник з’явився на світ у Львові 1840 року в родині Антонія Рерінга — інженера міського магістрату. У 12 років хлопчик втратив батька, і його вихованням займався дядько Літинський. Арнольд закінчив у Відні технічну школу і став помічником свого вчителя Бауера, також завідував міським розсадником.  

Він уклав підручник «Садівництво», 
![](image2.jpg){: width="972" height="589" .w-25 .right}був нагороджений 1883 року похвальним листом, об’їздив усю Європу, оглядаючи парки та набираючись досвіду. У Львові завдяки Рерінгу були створені та впорядковані дендрарій Лісотехнічного університету, Личаківський парк, проспект Свободи, сквер на площі Святого Юрія, парк І. Франка, площі Міцкевича та Галицька… Останнім виплеканим Рерінгом об’єктом став парк «Залізна Вода» коло його дому, також по сусідству була городньо-садівнича школа Рерінга, на місці якої тепер сучасний житловий комплекс…  

Арнольд Рерінг 1863 року зустрів свою долю і одружився з Зузанною Кузьмінською, вони жили в садибі дружини на сучасній вулиці Стуса, яка, до речі, досі збереглася. Зузанна займалася благодійністю, була вірною подругою та помічницею і народила Арнольдові п’ятеро дітей. Мабуть, в їхній родині існувала традиція називати дітей на одну літеру, адже Рерінги мали Антоніну та Альбіну, що народилися 1870 року, мабуть, сестри були близнючками, а ще Адама (1872–1917), Адольфа (1875–1919) та Арнольда (1878–1909).  

Трагічна історія сталася 8 серпня 1888 року, коли наречений Альбіни, залізничний урядник з Дембиці Володимир Штайбер несподівано застрелився в альтанці у саду Рерінгів. Навколо цього самогубства блукало багато пліток, одні казали, що 22-річний хлопець вкоротив собі віку через борги, які навісив на нього батько — власник аптеки, хоча Рерінг готовий був покрити половину боргу. А мати Штайбера звинувачувала в усьому 17-річну наречену, яка виявилася несерйозною. Батько потім писав у пресі, що 
> ***«не поклав на рахунок сина жодного крейцера боргу, навпаки, допомагав йому, наскільки мав можливість…»***.  

Натомість Володимир: 
> ***«щотижня їздив до Львова, аби продовжувати коштовне семирічне знайомство»***, яке й стало причиною його трагічної і загадкової смерті…  

Щодо самого Арнольда Рерінга, його сімейне життя було довгим і щасливим, у лютому 1913 року вони з дружиною відсвяткували золоте весілля. А через місяць славетного садівника не стало… Львівські газети писали, що  
> ***«Львів буде пам’ятати заслуги померлого Арнольда Рерінга»***.  

Втім, на жаль, це не так: у Львові з 1947 року більше немає вулиці Рерінга, вона тепер Євгена Дзиндри, садиба творця львівських парків занепадає, клумба, урочисто відновлена 2016 року на площі Міцкевича за 280 тисяч гривень, захаращена… І лише коло джерела в Стрийському парку ще видніється табличка з написом «Pamięci Arnolda Röhringa. Twórcy ogrodów lwowskich», але й вона вже напівстерта…

## Творіння славетного Арнольда

Невтомний садівник понад пів життя присвятив упорядкуванню Стрийського парку. Рерінг розпланував його в пейзажному стилі, використавши і зберігши всі особливості ландшафту. 1887 року на місці колишнього цвинтаря і прилеглих пагорбах закипіла робота. На території парку висадили 40 тисяч дерев, серед яких було багато екзотів: 
> ***«червоні й яворові клени, каштани, вільхи, берези, плакучі буки, дуби, платани, акації, липи, сосни різних видів, смереки, ялівець, тиси, модрини, американські сосни й різні кущі»*** — писав Міхал Ковальчук в середині 1890-х років.  

Звісно, за півтора століття все дуже змінилося, проте, основні елементи залишилися такими ж, що запланував Рерінг.  

Композиційною віссю парку стала глибока долина, де був створений мальовничий ставок з лебедями. Кажуть, що в австрійські часи щоосені оголошували аукціони на право вилову з нього коропів, яких відвідувачі відгодовували до величезних розмірів. А траву з паркових газонів сушили на сіно для магістратських коней. Що поробиш, львів’яни завжди були практичними.  

Втім, одного разу ставок ледь не знищили після того, як на його дні після зими знайшли тіло 19-річної Ізабелли. Львівська преса писала, що треба *«негайно позбутися тої маляристичної баюри»*, але, на щастя, ставок зберегли. Зрештою, набагато більше потопельників було у Пелчинському ставі, а в Стрийському парку і без того багато хто стрілявся, вішався чи іншим способом покидав цей світ. Дерева Стрийського парку бережуть безліч моторошних і таємничих історій…

## Партер Стрийського парку 

Таємниці зустрічають відвідувачів уже на вході до парку: адже мало кому відомо, що колони арки, створеної 1952 року архітектором Г. Швецько-Вінецьким, насправді походять з вівтаря колишнього Костелу сакраменток на вулиці Тершаковців. А раніше на цьому місці стояла стрільчаста неоготична арка.  

Перед аркою навесні милує око стара магнолія кобус, яких досить багато у парку, а от рожевоцвітної магнолії Суланжа немає жодної. Магнолія — це найдавніша в світі квіткова рослина епохи мезозою, яка з’явилася навіть раніше за бджіл\! Деяким знайденим примірникам понад 95 мільйонів років. Першу магнолію завезли з Америки до Європи на межі ХVII–XVIII століть. З магнолії видобувають цінну ефірну олію. А ще вона має унікальну особливість — всередині квітки температура повітря на декілька градусів вища, ніж температура навколишнього середовища.  

Якщо порівняти парк з театром, то арка — як гардероб, а одразу після входу розпочинається партер. Там росте махровий глід, що навесні вкривається ніжним цвітом, а восени — яскраво-червоними ягодами.  

А от праворуч на схилі ще кілька років тому росло дерево, якого ніколи не було ні в Стрийському парку, ні навіть в численних ботанічних садах Львова. Це був ліквідамбар смолоносний — надзвичайно цікавий вид, який почав з’являтися останніми роками на вулицях Львова. Його висадили разом з іншими видами 2021 року після того, як буревії пошкодили дві сотні дерев у парку. Це американське дерево приваблює усім: гарне різьблене листя, схоже на кленове, що восени стає дуже яскравим і змінює колір упродовж осені 5 разів — від багряного й помаранчевого до фіолетового та коричневого, плоди, схожі на симпатичних колючих їжачків, оригінальний стовбур, який в разі пошкодження сам себе зарубцьовує речовиною, що називається «стиракс», набуваючи чудернацьких форм. Стиракс використовують у парфумерії, а ацтеки застосовували як ліки і курили в суміші з тютюном при дворі імператорів. За цю ароматну смолу ліквідамбар ще називають амбровим деревом. На жаль, тут його більше не побачимо, зате він росте в студентському містечку УКУ нагорі парку.  

Схили парку навесні вкриваються цвітом різнокольорових кущів дієрвіл, дейцій та форзицій. У партері ростуть також пірамідальні дуби з гілками, простягнутими в небо, наче руки, а ще знаменита Шевченкова верба, вирощена з гілочки, яку 1961 року привезла делегація українських письменників з Казахстану, де її посадив на засланні наш Кобзар.

## Лілея, небесне дерево та старезні ясени

Кілька днів тому, на жаль, помер знаменитий скульптор Ярослав Мотика, який створив не менш знамениту фігуру «Лілея» посеред ставка. Вавилонські верби, що схилилися над водою, мабуть, ще пам’ятають, як Мотика, очікуючи на захист дипломної роботи, цілу ніч сторожив своє творіння і навіть намагався спати на їхніх гілках… Так-так, наша «Лілея» — це його дипломна робота 1966 року. Як оголену жінку вдалося в радянські часи встановити посеред ставу — це окрема історія. Тут неабияку роль відіграв головний художник міста Ярослав Новаківський, син славетного Олекси Новаківського. Саме завдяки йому витвір Ярослава Мотики вже понад пів століття прикрашає став, а декілька років тому за участю автора скульптуру відновили та очистили.  

Ліворуч від ставу коло алеї росте одна з найстаріших
![](image3.jpg){: width="972" height="589" .w-25 .right} у Львові катальп бігнонієподібних, яку ще називають «деревом щастя», «деревом мавп і слонів», «сигарним деревом», «макаронним деревом»… Ну, зрозуміло, дерево щастя — завдяки серцеподібним величезним листкам, сигарне і макаронне — через довжелезні плоди-стручки, а от чому дерево мавп і слонів? Адже катальпа походить з Америки, де слонів зроду-віку не було\!  

Є така цікава легенда про те, що колись мавпи воювали зі слонами. Мавпи вішали на деревах слонячі вуха, а слони розвішували мавпячі хвости. Потім Будда їх примирив і створив дерево, на якому є і слонячі вуха — листки, і мавпячі хвости — стручки. А ще, виявляється, катальпи не такі прості, колись один з видів переселився з Карибських островів… аж до Азії\! Тож її родичі до слонів відношення таки мають\! А ще катальпу називають «небесним деревом», тому що листки виділяють їдку речовину, яка перешкоджає росту інших рослин. Таким чином, за периметром крони утворюється своєрідне коло, схоже на німб, звідки й назва. А для чого ж катальпа виділяє цей сік? Для захисту\! У такий спосіб дерево приваблює мурах, які знищують гусінь катальпового бражника — єдиного свого природного ворога.  

Катальпа також стійка до гниття, забруднення повітря, вихлопних газів, що робить її ідеальним деревом для міста. А її великі біло-фіолетові поцятковані квіти у червні розливають навколо надзвичайні пахощі. Ось таке воно незвичайне, наше дерево щастя\!  

Поряд, через алею, за парканом над озером росте старезний ясен, а ще один — з протилежного боку ставу, що привертає увагу величезним переплетеним і дуже атмосферним корінням. Цей красень точно пам’ятає ще давній цвинтар…

## Кавове, оцтове, мильне, коркове...

Через дорогу від ясена на тлі ставу восени яскраво пломеніє листя і пухнасті «шишки» сумаха, або оцтового дерева. Чому оцтового? Тому що індіанці здавна використовували витяжку з його плодів як харчову приправу, схожу за смаком на оцет. Із порожніх стебел робили дудки, в оболонці плодів міститься винна кислота і віск, який використовують для особливо цінного лаку, з насіння на близькому Сході роблять спеції. А кора містить до 25% дубильних речовин, що майже вдвічі більше, ніж у дуба. Пам’ятаєте знамениті сап’янові чобітки? Тоненьку, м’якеньку шкірку для них одержували способом дублення найчастіше з козячої шкіри саме з допомогою оцтового дерева. Сумах ще називають пухнастим, оксамитовим, оленерогим — через опушення гілок, схоже на молоденькі оленячі ріжки — панти. З листя, кори та коріння роблять фарби, застосовують сумах і в медицині, і у виноробстві.  

Через алею, на куті перед оранжереєю, розкинулося величне дерево з дуже специфічною назвою: гімнокладус дводомний, більш відомий як бундук канадський, або кентукійське кавове дерево чи мильне дерево. Воно теж походить з Північної Америки. Це гарне високе дерево родини Бобових з пірчастими листочками і шкірястими сизо-брунатними стручками. Якщо розкрити стручок, всередині побачимо великі насінини, оточені зеленкуватою желеподібною масою. Її можна вживати як клей чи засіб для полірування меблів, а якщо розвести у воді, то як мийний засіб, звідси й одна з назв. А от якщо насіння обсмажити, почистити і подрібнити, то вийде напій, дуже схожий на каву.  

Одразу за бундуком росте канадський, або червоний дуб з загостреними листочками, що восени набувають темно-червоного кольору. Цей вид, як і сумах, є небезпечним через свою інвазивність, швидке поширення, а ще в нас немає ані його шкідників, ані хвороб, ані мікроорганізмів, які б розкладали органічну масу з листя цього дуба... Жолудів теж ніхто не хоче споживати, а листя дуже цупке, призводить до окислення ґрунтів і майже не гниє, тож фактично це мертві ліси, і вони створюють загрозу для наших рідних дубів...  

Ще одне екзотичне дерево трохи вище схилом — це оксамит (бархат) амурський, або коркове дерево. На дотик деревина дійсно схожа на оксамит. Як зрозуміло з назви, з неї виготовляють корки для пляшок, а ще підошви для взуття, меблі, фанеру, лижі тощо. На Далекому Сході, звідки родом оксамит, його ще називають «деревом чорних перлин» через плоди, ґрона яких можна побачити на гілках наприкінці літа. В Китаї вони дуже цінуються нарівні з женьшенем, їх вживають у разі цукрового діабету, а листя, схоже на ясенове, здавна застосовують у китайській медицині.

## Острівець екзотики

Ліворуч від оранжереї на майданчику над ставком ростуть 
![](image4.jpg){: width="972" height="589" .w-25 .right}японський бузок та махровий глід. А от сама оранжерея має дуже цікаву історію. Запроєктована вона була ще на початках створення парку Арнольдом Рерінгом 1895 року. Цікаво, що під час копання землі для фундаменту знайшли сім людських черепів, які... закопали на цьому ж місці глибше в землю...  

На підвалинах старого цвинтаря гарно росли екзотичні пальми, кактуси, фікуси, цитрусові... Але потім оранжерея занепала і з 2006 року була абсолютно знищена, пальми та інші рослини позасихали і замерзли взимку, крізь розбиті шибки гуляв вітер... Втім, наче фенікс, оранжерея 2016 року постала з руїни і стала навіть гарнішою, ніж була. У неї вклали понад мільйон гривень, провели реконструкцію, висадили нові рослини. Тепер тут ростуть і плодоносять банани, лимони, інжир, ананас, апельсин, гранат, орхідеї та багато інших видів, поміж гілками цвірінькають папужки, а в невеличкій водоймі коло мальовничого грота з водоспадом плавають золотисті коропи кої та черепашки.  

Одна з цікавих рослин в оранжереї — абутилон, або африканський клен, з листками, схожими на кленові, і яскраво-червоними дзвоникоподібними квітами. Наприкінці літа цвіте величезними біло-рожевими квітами датура, бругмансія або дурман. Серед величезної колекції кактусів особливо виділяється опунція, яку мексиканці вживають в їжу. Кажуть, один з кактусів врятували з попередньої оранжереї люди, що мешкають по сусідству з парком, та повернули вже в оновлену колекцію. Тут же ростуть агави, з яких виготовляють мексиканську текілу. Це рослина, що цвіте один раз в житті і помирає. На літо частина агав переселяється надвір, а зимують вони в оранжереї. Мабуть, усі впізнають монстери, драцену, гібіскус та інші відомі декоративні рослини.  

В оранжереї встановили спеціальну вододисперсну систему, що з певною періодичністю подає рослинам потрібну кількість вологи, батареї на альтернативному паливі. Цілими днями тут гуляють відвідувачі, милуючись тропічним острівцем. А ще тут можна організувати оригінальну екзотичну фотосесію або романтичне вечірнє побачення...

## Живі викопні

Якщо піднятися від оранжереї догори, минаючи золотоцвіті кущі японської керії та створену нещодавно гіацинтову галявину, вийдемо до будиночку садівника. Праворуч — дитячий майданчик і «пташиний палац» зі штучних гніздівель, ліворуч — величезний червонолистий бук, ще й плакучої форми, простягнув гілки до самої землі. Прямо — паркан, обвитий гарною ліаною — гліцинією, або вістерією, що надає йому наприкінці весни яскравого фіолетового кольору.  

Тут можна побачити дерева, які пам’ятають ще часи динозаврів. Ягідний тис — це дерево або кущ, характерний для наших теренів, відомий ще з крейдового періоду. Колись тисовими лісами була вкрита більша частина Європи, є він в частині Азії та на півночі Африки. Росте тис надто повільно і дуже довго, подейкують, що є дерева, яким кілька тисяч років\! В народі його називають «негний-дерево», тож більшість тисових насаджень вирубали на будівництво. А ще тис отруйний, причому майже весь: гілки, кора, деревина. Єдине, що можна вживати, але дуже обережно — це червоні ягідки, які з’являються на тисі восени, та й то без кісточок, бо вони теж отруйні. В Карпатах гуцули розповідають, як тисовими чашами труїли ворогів, є такі оповіді і в історії Давнього Риму. Навіть слово «токсини» походить саме від латинської назви тиса Taxus\! Це рідкісна реліктова рослина, занесена до Червоної книги України.  

Найдавніше дерево з усіх, що досі ростуть на Землі — це гінкго дволопатеве. Воно існує понад 200 мільйонів років, в юрському періоді гінкго росли в Європі, Азії, Північній Америці і навіть у Гренландії\! До кінця ХVII століття його вважали вимерлим, але 1691 року виявили у Японії. Гінкго — це попередник хвойних рослин, перехідна ланка від папоротей до шпилькових. Його назва в перекладі означає «срібний абрикос» завдяки плодам. Втім, тут не все так просто, адже гінкго — це дводомна рослина, тобто є чоловічі і жіночі представники. Переважно висаджують чоловічі, тому що на жіночих утворюються плоди, ті самі «срібні абрикоси», які містять масляну синільну кислоту і дуже смердять.  

В Китаї гінкго здавна вирощували коло храмів як декоративну і лікарську рослину. Про ліки на його основі, мабуть, всі знають. А хто знає, що гінкго — єдине дерево, яке вижило після бомбардування Нагасакі?..  

Якщо від входу з вулиці Стрийської спускатися донизу, повз мініатюрний березовий гайок і крокусову галявинку, праворуч побачимо ще одне «живе викопне», чи навіть «воскресле викопне». Посеред луки водять танок китайські метасеквої. Це не та секвоя, що росте в Америці, а її азіатська родичка, тож і назва означає «схожа на секвою». Але спочатку назву дали скам’янілостям, яким понад 150 мільйонів років, і вчені були впевнені, що дерево давно вимерло. Яким же було їхнє здивування, коли в середині ХХ століття кілька ботаніків раптом знайшли метасеквою в китайських лісах\! Зараз в природі вона існує лише в одному районі Китаю і занесена до Міжнародної Червоної книги, зате як декоративне дерево її можна побачити в безлічі ботанічних садів і парків, у Львові метасеквой також досить багато. До речі, на зиму вона скидає свою своєрідну м’якеньку хвою.

## Чортове дерево, швець та ліран

Навпроти гінкго через алею росте невеличке колюче деревце, що носить назву маньчжурська аралія, шип-дерево або чортове дерево. Всі назви походять від великих шипів, якими всіяний стовбур, «аралія» теж перекладається як «дерево з шипами». Зате вона дуже цінується в медицині і нічим не поступається женьшеню.  

З тисових заростей коло входу зі Стрийської здіймаються стрункі високі стовбури пальмоподібних, або віялових кленів, гостей з Китаю, Японії та Кореї.  

За словами Івана Крип’якевича, 
> ***«в парку від сторони Стрийської вулиці з 1890-х років був невеликий звіринець, де показувано вовка, лиса і вірла; потім була пара ведмедів»***, можливо, це було десь тут?..  

А внизу нас зустрічає пам’ятник звичайному варшавському шевцеві Янові Кілінському. Ні, не звичайному, адже він був близьким соратником і помічником Тадеуша Костюшка в битві проти російської армії. Напис на пам’ятнику свідчить: 
> ***«Яну Кілінському, шевцеві варшавському і полковнику війська польського з 1794 року від жителів Львова»***.  

Це найстаріший пам’ятник на всій території колишньої Речі Посполитої, присвячений Варшавському повстанню 1794 року. А Крайова виставка, що проходила у верхній частині парку 1894 року, була приурочена до сторіччя такої важливої події, створили і знамениту Рацлавицьку панораму на честь найбільшої перемоги. Та й сам парк хотіли назвати парком Яна Кілінського, але назва не прижилася. Звикли львів’яни, що парк коло вулиці Стрийської, названої на честь міста Стрий, в напрямку якого вона веде, — Стрийський. Все чітко і логічно.  

Перед Кілінським часто висаджують гарні клумби,
![](image5.jpg){: width="972" height="589" .w-25 .right} агави, колись були й пальми, далі, ліворуч, росте ще один величезний червонолистий бук, а за ним дуже високе американське дерево — це ліріодендрон, ліран або тюльпанове дерево. Його теж можна назвати живим викопним, адже так само, як магнолія, це одне з перших квіткових дерев на Землі, відоме ще з крейдового періоду, тобто 100 мільйонів років тому\! Латинську назву воно отримало від унікальної форми листка, схожого на ліру, а українську — завдяки квітам, що з’являються на початку літа. Вони дійсно схожі на тюльпани, тільки жовтаво-зелені. От лише дерево таке високе, що знизу їх майже не видно. Щоправда, останніми роками висадили і молоді дерева.  

Потічок в Стрийському парку — це один з витоків ріки Полтви,
![](image6.jpg){: width="972" height="589" .w-25 .right} річка Сорока, в яку поступово збираються всі потоки, а під пам’ятником М. Грушевському впадає потік Пасіка з Погулянки і остаточно формується річка Полтва.  

За тюльпановим деревом захована дуже гарна мальовнича галявина з іншими екзотами: тут ростуть японська айва, або хеномелес, форзиція, червоноквіта смородина, біло-пістрявий явір, червонолиста і махрова сливи. Навпроти, через доріжку, бачимо ще один бундук канадський, а за ним — магнолія, але не звична, а зі складною назвою оберненояйцевидна. Назву вона отримала через форму листків, цвіте набагато пізніше від магнолії кобус, після появи листя, в травні-червні. Її квіти набагато більші, хоча теж білі, а плід — величезна червона шишка.

## Їстівний клен, корабельні сосни і руїни фортеці

Якщо ви вважаєте, що на вербі груші не ростуть, ласкаво просимо до Стрийського парку\! Адже тут росте унікальна верболиста груша, у якої листя верби, а восени на ній з’являються маленькі грушки. Подейкували, начебто її вивели спеціально задля скептиків, хоча в природі цей вид росте в Закавказзі та Західній Азії.  

А от через дорогу, над лавочками, гість з Японії — пальмовидний клен. Влітку він губиться поміж іншими, а восени пломеніє яскраво-червоним листям. Японці не лише полюбляють його використовувати у створенні бонсай, але й навіть вживають в їжу\! Так, момідзі темпура — кленове листя у фритюрі, кажуть, цій страві вже тисячу років\! А момідзігарі — це процес милування яскравим осіннім кленовим листям.  

Ліворуч доріжка в’ється повз кущі форзиції та високі модрини і виводить до джерела з питною водою, над яким зробили барельєф Котигорошка, що перемагає змія (за іншими даними — Кирила Кожум’яки), поряд — табличка на честь Арнольда Рерінга. А прямо алея в’ється повз чорний горіх, персидський бузок, сріблясті клени. Поодиноко росте дерево, схоже на кипарис — тсуга канадська, а трохи далі здіймаються високі стрункі сосни Веймутова з блакитно-зеленою хвоєю. В давнину сосновими лісами з цих дерев були вкриті північний схід США і Канади, але більшість сосон вирубали. Стрункі стовбури, що підносяться на понад 50 метрів до неба, слугували чудовими щоглами для Королівського флоту Великобританії. Це дійсно «морське» дерево, адже навіть назву сосна Веймутова отримала на честь британського капітана Джорджа Веймута, який вперше 1620 року привіз це дерево до Англії. В США його називають білою сосною. Вона має довгу м’яку хвою, що містить більше вітаміну С, ніж цитрусові, їстівні насінини, схожі на кедрові горішки, з частини деревини індіанці робили борошно і пекли хліб, а молоді шишки тушкували з м’ясом.  

За поворотом — острівець з пурпуроволистих буків,
![](image7.jpg){: .w-25 .right} а ліворуч на пагорбі причаїлися руїни. Багато хто допитується, що це було, але не всім відомо, що романтичні руїни фортеці поставили ще наприкінці ХІХ століття як декоративний елемент. 
> ***«У нижній частині парку поставлено тоді штучні руїни, до яких ужито матеріал зі старого мосту над Сорокою й надгробків з цвинтаря»*** — писав Крип’якевич.  

Далі алея виводить до верхньої частини парку, про яку розповідалося в [іншій статті]({% post_url 2024-08-30-fateful-exhibitions %}).  

Останніми роками Стрийський парк активно впорядковують, висадили сакури, магнолії, чекалкін горіх та інші екзотичні дерева, тож статус одного з найгарніших парків Європи підтримується і досі. Коли будете гуляти Стрийським парком, зверніть увагу, крім лебедів і фонтанів, ще й на дерева — мовчазні свідки давньої львівської історії.

## Джерела

* https://www.facebook.com/share/15VTbPfo2X/
* В оранжереї Стрийського парку з’являться карликові банани, кипариси та пальми. — Львів. Новини, 20.09.2016.  
* Крип’якевич І. Історичні проходи по Львові. — Львів, 1991\.  
* Крисюк О., Хорняк М. Мандрівки на природу Львова. — Журнал «Здобутки», 2003, №01.  
* Кучерявий В. Сади і парки Львова. — Львів, 2008\.  
* Львів’янин, що зробив Львів гарним і затишним. — Фотографії старого Львова, 30.05.2016.  
* Льода М. Парки й зони відпочинку: хто така катальпа і як вона опинилася у Львові. — Куншт, 21.12.2020.  
* Лєонов Л. Стрийський парк — оздоба Львова від Арнольда Рерінга. — Culture.pl, 15.02.2024.  
* Мандзюк Д. Право на смерть. Самогубства у Львові часів цісарства. — Львів, 2022\.  
* Стрийський парк у Львові: історія та цікаві факти. — Еспресо.Захід, 21.07.2023.  
* Чорновол І. Стрийська «божа рілля» у Львові. — RISU, 6.07.2015.
